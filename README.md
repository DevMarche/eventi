# Proposte di eventi in DevMarche 

Questo sito viene utilizzato per gestire le proposte di eventi in [DevMarche](http://dev.marche.it), la community marchigiana di chi si occupa di sviluppo software e tutto ciò che gli ruota intorno (design, project management, ...).

Una volta proposto un argomento, viene avviata una discussione con le persone interessate ad esso, per organizzare insieme un evento.

### Aiuto! Non conosco Git e GitHub, come faccio ad inviare proposte e partecipare?

Niente panico! :) Non devi assolutamente conoscere *Git* o *GitHub* per partecipare.  
Puoi usare il sito semplicemente come un forum, in cui aprire una nuova discussione o commentare quelle già esistenti.

L'unica sezione del sito che ci interessa è quella delle [Issues](https://github.com/DevMarche/eventi/issues), attraverso cui gestire la discussione:
- quando vuoi inviare una proposta per un talk, basta che crei una nuova *Issue*.
- quando vuoi partecipare ad una discussione, puoi commentare una *Issue*.

### Ok, come funziona la gestione delle proposte e l'organizzazione degli eventi?

Il meccanismo funziona in questo modo:

#### Invio della proposta

1. Chiunque voglia proporre una o più sessioni per un evento, può creare un *Issue* (un "ticket") in [questa pagina](https://github.com/DevMarche/eventi/issues).  

1. L'argomento proposto può riguardare qualsiasi tema relativo alla realizzazione di software: sviluppo, design, project management, imprenditoria, ...

1. Nel testo del ticket cerca di fornire più indicazioni possibili, ad esempio: tipo di formato della sessione o dell'evento, se ti proponi come speaker o vorresti discutere con altri dell'argomento, se hai delle indicazioni o restrizioni logistiche (es. in certi luoghi/orari) e così via.

1. Possono fare proposte anche persone al di fuori delle Marche, l'importante è che poi l'evento si svolga nel territorio marchigiano, altrimenti avrebbe poco senso proporlo in DevMarche :)

1. Non è necessario che chi propone un evento faccia da speaker: si può buttare là un argomento e vedere se altre persone raccolgono l'invito a parlarne e confrontarsi su di esso, oppure insieme si può trovare uno speaker.

1. Ogni tipo di sessione è ammessa: quelle "classiche", con speaker che parla ad un pubblico o dei workshop pratici, oppure una discussione tra persone che vogliono confrontarsi con un argomento, magari facendolo in un luogo informale come un pub. O perché no, si può proporre anche di fare un evento di tipo "unconference", in cui gli argomenti specifici saranno poi scelti dai partecipanti.

1. Una volta inviata la proposta, noi dello staff gli assoceremo eventualmente delle label per indicarne al meglio lo stato. Ad esempio, con delle label potremmo evidenziare il fatto che l'argomento è stato proposto, ma va cercato uno speaker.

#### Commenti alla proposta

Una volta inviata una proposta, chiunque può commentarla, per chiedere eventuali chiarimenti o far evolvere la discussione e magari creare un evento ancora più bello :)

#### Scelta delle proposte per le quali organizzare un evento

A differenza di altri meccanismi di c4p (Call 4 Paper), abbiamo deciso di utilizzare un criterio **diverso** dalla votazione per decidere quali possano essere quelle più interessanti, e quindi da organizzare come evento.  

Ogni argomento può diventare un bell'evento, molto utile per qualcuno, anche se i partecipanti dovessero essere pochi: anzi, a volte le discussioni migliori vengono fuori proprio quando si è il "giusto" numero.

Per questo motivo, il criterio con cui le proposte verranno scelte per diventare evento, sarà quello della loro **utilità**.

DevMarche è una community costituita da persone tutte allo stesso livello, perciò da tempo incita i suoi partecipanti a diventare essi stessi organizzatori di eventi, in modo tale che non siano sempre le stesse persone a prendersene carico. A tal scopo, abbiamo sempre aiutato chi volesse cimentarsi nell'organizzazione di un evento, fornendo consigli pratici ed arrivando a riportare in un manuale i passi dettagliati da seguire (disponibile [qui](http://dev.marche.it/organizza-un-evento/)).

Perciò, chiunque sarà interessato ad uno degli argomenti proposti, avrà massimo interesse a far sì che venga fatto un evento su di esso. E quale modo migliore garantirebbe tale risultato, se non impegnandosi in prima persona ad organizzare l'evento?

Quindi saranno i partecipanti interessati alle proposte che, invece di votare per indicare la loro approvazione, si dovranno proporre come organizzatore dell'evento. Non vi preoccupate della difficoltà del compito: non è così difficile, e noi di DevMarche vi aiuteremo dandovi le indicazioni del caso. Già diverse persone si sono "buttate" con il nostro supporto, ed i risultati finora sono sempre stati più che soddisfacenti! 

Per proporvi come organizzatore, sarà sufficiente che commentiate il ticket della proposta e da lì partirà la discussione.

#### Perché non fare una replica dell'evento?

Anche se qualcuno ha già deciso di organizzare un evento per una delle proposte, altre persone potrebbero comunque essere interessate a farne una replica in un altro luogo (o in altro orario/data).

Le Marche sono un territorio sufficientemente grande, per cui se ad esempio si propone un evento a Pesaro/Ancona, può avere senso farne una replica in un altro luogo come San Benedetto del Tronto o Ascoli.

Considerate che l'organizzazione di un evento richiede molto meno tempo rispetto a quello che occorre allo speaker per preparare il materiale, perciò farne delle repliche può essere un buon modo per lo speaker stesso di riutilizzare ciò su cui ha già speso delle energie, massimizzando così il risultato.

Perciò, anche proposte di repliche di un evento su cui c'è interesse sono ben accette!














